<h2>Suomen suurin opiskelijamusikaali esittää:</h2>
<h1>Olipa kerran</h1>
<blockquote><p>Näe totuus satujen takana. Mitä tapahtuu lopun jälkeen?
</blockquote>
<p>Teekkarispeksi kiidättää lavalle huikaisevan teatterielämyksen, joka saa Grimmin
veljekset kierimään haudassaan &ndash; naurusta.
<p>Satapäisen tekijäjoukon kokoon loihtima Olipa kerran on täysiverinen musikaali,
johon improvisaatio tuo viime silauksen. Kun lavalla tapahtuu jotakin
riemukasta, näyttävää tai muuten mieletöntä, voi kuka tahansa katsoja huutaa
&quot;Omstart!&quot;, jolloin lavalla olijat improvisoivat uuden version tapahtuneesta.
<p>Omstart-huutoihin voi liittää myös määreen: &quot;Omstart, euroalueen talouskriisi&quot;
tuo aivan uuden poliittisen näkökulman näytelmään, siinä missä &quot;Omstart,
soittakaa Finlandia&quot; saa kyynisimmänkin kulttuurinvihaajan silmät kostumaan
isänmaallisista kyyneleistä.
<p>Tule kokemaan musikaali, jolla on sielu. Sielu, joka saa sinut nauramaan. Sillä
Teekkarispeksi on kuin teatteria, mutta hauskempaa. Ja sielukkaampaa.
