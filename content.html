<h2>Suomen suurin opiskelijamusikaali esittää:</h2>
<h1>Agent</h1>
<p>Kylmä sota kuumentuu valkohehkuiseksi, kun Teekkarispeksin yli satapäinen tekijäjoukko tuo lavalle 24. speksimusikaalinsa. Agent on kunnianosoitus vakooja- ja agenttigenrelle, satiiri suurvaltojen menneestä ja nykyisestäkin ulkopolitiikasta, kertomus miehestä, joka on ulkoistanut moraalinsa – sekä ennen kaikkea aito ja hauska musikaalikomedia.
<p>Speksi on kuitenkin enemmän kuin vain riemukasta musikaaliteatteria. Improvisaatio luo viime silauksen speksin näyttelijäsuorituksille, tanssinumeroille, musiikille ja lauluille. Kun lavalla tapahtuu jotakin riemukasta, näyttävää tai muuten mieletöntä, voi kuka tahansa katsoja huutaa &quot;Omstart!&quot;, jolloin näyttelijät improvisoivat uuden version tapahtuneesta, taatusti naurua herättävin seurauksin.
<p>Omstart-huutoihin voi liittää myös määreen: &quot;Omstart, republikaanipuolueen vaalimainos&quot; tuottaa suoraan Fox Newsille sopivaa sisältöä, ja &quot;Omstart, soittakaa Paranoid venäläisittäin&quot; loihtii orkesterista ilmoille todellista kulttuurifuusioprogea. Jokainen esitys on erilainen.
<p>Speksi on hersyvä keitos spontaania huumoria, taidokasta draamaa ja riemukkaita musiikkinumeroita - improvisaatioteatterin ja musikaalien parhaat puolet!
<p>Osta liput nyt – kolmannen maailmansodan sytyttyä on liian myöhäistä!
