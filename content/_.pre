<img src="img/content/tagline.png">

<!-- kuva(carter-katja.png) -->
<a class="fancybox left" href="img/content/carter_katja.png"><img src="img/content/carter_katja-thumb.png"></a>

Kylmä sota kuumentuu valkohehkuiseksi, kun Teekkarispeksin yli satapäinen tekijäjoukko tuo lavalle 24. speksimusikaalinsa. Agent on kunnianosoitus vakooja- ja agenttigenrelle, satiiri suurvaltojen menneestä ja nykyisestäkin ulkopolitiikasta, kertomus miehestä, joka on ulkoistanut moraalinsa – sekä ennen kaikkea aito ja hauska musikaalikomedia.

Improvisaatio luo viime silauksen speksin näyttelijäsuorituksille, tanssinumeroille, musiikille ja lauluille. Kun lavalla tapahtuu jotakin riemukasta, näyttävää tai taidokasta, voi kuka tahansa katsoja huutaa "Omstart!", jolloin näyttelijät improvisoivat uuden ja yllättävän version tapahtuneesta.

Omstart-huutoihin voi liittää myös määreen: "Omstart, republikaanipuolueen vaalimainos" tuottaa suoraan Fox Newsille sopivaa sisältöä, ja "Omstart, soittakaa Paranoid venäläisittäin" loihtii orkesterista ilmoille todellista kulttuurifuusioprogea. Jokainen esitys on erilainen.

Speksi on hersyvä keitos spontaania huumoria, taidokasta draamaa ja huikeita musiikkinumeroita: improvisaatioteatterin ja musikaalien parhaat puolet!

Osta liput nyt – kolmannen maailmansodan sytyttyä on liian myöhäistä!