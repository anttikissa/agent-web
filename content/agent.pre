# Agent

Nykypäivä. Rautaesirippu jakaa maailman kahtia, kylmä sota ei ole koskaan loppunut. Yhdysvallat ja Neuvostoliitto pullistelevat kilpaa muskeleitaan, mutta kumpikaan ei ole päässyt niskan päälle. CIA:n ja KGB:n agentit kamppailevat varjoissa, yrittäen kallistaa valtatasapainoa kotileirinsä puolelle. Kumpikin suurvalta unelmoi helkutin päräyttävästä superaseesta, jolla kosauttaa väärän aatemaailman edustajat kivikaudelle.

Nuori CIA:n agentti Carter Maxwell on taistellut koko elämänsä tähtilipun, demokratian ja maissisiiraapilla makeutetun omenapiirakan puolesta. Hänen isänsä, CIA:n johtaja Sebastian Maxwell on takonut Carterin päähän, että vain kunnon isänmaallinen sankariagentti ansaitsee saati kykenee olla onnellinen.

Carterin mustavalkoinen aatemaailma joutuu kuitenkin koetukselle, kun hän rakastuu KGB:n huippuagenttiin Katja Zhirovaan. Lisähaastetta kiellettyyn romanssiin tuovat Katjaa himoitseva mulkvisti KGB:n kaksoisagentti, kylmäfuusion keksinyt epävakaa puolalaistohtori, herkkäsieluinen siperialainen kyborgi, teepensaiden viljelystä nauttiva KGB:n johtaja – sekä luonnollisesti valtava kiertoratalaser.