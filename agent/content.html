<h1>Tarina</h1>
<p>Prinssi Rohkea. Mies ja myytti. Kaikkien satujen sankari, jonka lemmenseikkailut
Tuhkimon, Tähkäpään, Lumikin, Arielin ja muiden rakastettujen prinsessojen
kanssa ovat tosielämän legendoja. Muistat varmasti Rohkean huimapäiset taistot
katalaa Pahatarta vastaan, hupaisat toilailut Lumikin kääpiöiden kanssa,
kumiankka Sir Kvaakun, prinsessa Ruususen myytin sekä Aseenkantajan viisaat
neuvot. Kaikki tietävät tarinan, mutta tunteeko kukaan todellista prinssi
Rohkeaa?
<p>Ainutlaatuinen, yksinoikeudella toimitettu reportaasimme vie teidät kohumatkalle
kuninkaallisten kulissien taakse! Voittaako veljesrakkaus vihanpidon? Kenet
viekoittelee valta, kenet kauneus, kenet huumaa testosteronin tuoksu? Emmekä me
ainoastaan kerro teille, elivätkö kaikki todella onnellisina elämänsä loppuun
asti, vaan me myös laulamme ja tanssimme sen! Jännittäviä paljastuksiamme
siivittävät säkenöivät tanssinumerot, räjähtävän vauhdikkaat lauluesitykset sekä
kaikkia aisteja hivelevä visuaalinen loisto!
<p>Älä siis kävele onnesi ohi, vaan selvitä viimein itsellesi ja lähipiirillesi
perin pohjin, mitä lopun jälkeen oikeasti tapahtui.
