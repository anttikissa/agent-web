<h1>Mikä speksi?</h1>
<!-- kuva(jaruzelski_wide.png) -->
<a class="fancybox" href="img/content/jaruzelski_wide.png"><img src="img/content/jaruzelski_wide-thumb.png"></a>
<p>Teatteria on tehty maailman sivu, niin ammattilaisvoimin kuin harrastajien toimesta. Harva tekijäjoukko kuitenkaan suhtautuu produktioihinsa samanlaisella intohimolla, antautumisella ja rakkaudella kuin ne lukuisat opiskelijat, jotka Suomessa ja Ruotsissa tekevät tietynlaista, improvisaatioon nojaavaa musiikkiteatteria: speksiä.
<p>Speksit ovat täysiverisiä koko illan musikaaleja, joissa näyttelijät, tanssijat, orkesteri ja tekniset taustajoukot loihtivat näyttämölle viihdyttävän ja vilpittömän esityksen, josta ei puutu teknistä laatua.
<p>Speksien tärkeimpänä täkynä on kuitenkin yleisön osallistuminen: kun omstart-huuto kuuluu yleisöstä, näyttelijä improvisoi kohtauksen uudelleen, heittää tilanteeseen liittyvän vitsin tai vaikka puhkeaa lauluun, palaten sen jälkeen juoneen ja käsikirjoitukseen. Myös orkesteri, tanssijat ja tekniikka osallistuvat improvisointiin. Omstarteja ei ole harjoiteltu, vaan ne syntyvät hetkessä. Jokainen esitys on erilainen. Jos et usko, tule katsomaan ja kokeile itse!
<h1>Yhdistys</h1>
<p>Lähes 25 toimintavuotensa aikana Teekkarispeksi ry on kasvanut itsenäiseksi ja monenkirjavaksi teatteriyhdistykseksi. Mukana on vuosittain yli satapäinen joukko opiskelijoita ja valmistuneita niin Aalto-yliopistosta kuin muistakin pääkaupunkiseudun yliopistoista, ja esityksiä käy katsomassa musiikista, komediasta, improvisaatiosta ja elinvoimaisesta teatterista nauttivia kulttuurin ystäviä laidasta laitaan. Vuosittain Teekkarispeksin näkee yli 4000 katsojaa ympäri Suomen.
<p>Teekkarispeksi ry pyrkii myös edistämään speksin harrastamista Suomessa, ja tarjoaa jäsenilleen monenlaisia kursseja ja muita mahdolisuuksia opetella musikaaliteatterin tekemistä. Teekkarispeksin alumnitoiminta on voimissaan Speksialumni ry:n kautta.
<p>Kevään ajan Teekkarispeksin yhdistyksen sivut löytyvät <a href='http://teekkarispeksi.fi/speksi/'>täältä</a>.
